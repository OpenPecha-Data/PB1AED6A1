vijñānavedanāsaṃjñāsaṃskārāṇām ca sarvaśaḥ |pratyekam ātmavaiyarthyād vaiyarthyaṃ paramārthataḥ
||61||

sukhābhimāno duḥkhasya pratīkāre yathārthataḥ |tathā duhkhābhimāno ’pi sukhasya pratighātajaḥ
||62||

sukhe saṃyogatṛṣṇaivaṃ naiḥsvābhāvyāt prahīyate |duḥkhe viyogatṛṣṇā ca paśyatāṃ muktir ity ataḥ
||63||

kaḥ paśyatīti cec cittaṃ vyavahāreṇa kathyate |na hi caittaṃ vinā cittaṃ vyarthatvān na saheṣyate
||64||

vyartham evaṃ jagan matvā yāthābhūtyān nirāspadaḥ |nirvāti nirupādāno nirupādānavahnivat ||65||

bodhisattvo ’pi dṛṣṭvaivaṃ sambodhau niyato mataḥ |kevalaṃ tv asya kāruṇyād ā bodher bhavasaṃtatiḥ
||66||

bodhisattvasya saṃbhāro mahāyāne tathāgataiḥ |nirdiṣṭaḥ sa tu saṃmūḍhaiḥ pradviṣṭaiś caiva nindyate
||67||

guṇadoṣānabhijño vā doṣasaṃjñī guṇeṣu vā |athavāpi guṇadveṣī mahāyānasya nindakaḥ ||68||

paropaghātino doṣān parānugrahiṇo guṇān |jñātvocyate guṇadveṣī mahāyānasya nindakaḥ ||69||

yat svārthanirapekṣatvāt parārthaikarasapriyam |guṇākaraṃ mahāyānaṃ tad dveṣī tena dahyate ||70||

śrāddho ’pi durgṛhītena dviṣyāt kruddho athavetaraḥ |śrāddho ’pi dagdha ity uktaḥ kā cintā dveṣabandhure
||71||

viṣeṇāpi viṣaṃ hanyād yathaivoktaṃ cikitsakaiḥ |duḥkhenāpy ahitaṃ hanyād ity ukte kiṃ virudhyate
||72||

manaḥpūrvaṃgamā dharmā manaḥśreṣṭhā iti śruteḥ |hitaṃ hitamanāḥ kurvan duḥkenāpy ahitaṃ katham
||73||

duḥkham apy āyatīpathyaṃ kāryaṃ kim u sukhaṃ hitam |ātmanaś ca pareṣāṃ ca dharma eṣa sanātanaḥ
||74||

mātrāsukhaparityāgāt paścāc ced vipulaṃ sukham |tyajen mātrāsukhaṃ dhīraḥ saṃpaśyan vipulaṃ
sukham ||75||

na mṛṣyate ca yady etat kaṭubhaiṣajyadāyinaḥ |tataś cikitsakādyāś ca hatā naivaṃ ca yujyate
||76||

apathyam api yad dṛṣṭaṃ tat pathyaṃ paṇḍitaiḥ kva cit |utsargaś cāpavādaś ca sarvaśāstreṣu śasyate
||77||

karuṇāpūrvakāḥ sarve niṣyandā jñānanirmalāḥ |uktā yatra mahāyāne kas tan nindet sacetanaḥ ||78||

atyaudāryātigāmbhīryād viṣaṇṇair akṛtātmabhiḥ |nindyate ’dya mahāyānaṃ mohāt svaparavairibhiḥ
||79||

dānaśīlakṣamāvīryadhyānaprajñākṛpātmakam |mahāyānamataṃ tasmin kasmād durbhāṣitaṃ vacaḥ ||80||

