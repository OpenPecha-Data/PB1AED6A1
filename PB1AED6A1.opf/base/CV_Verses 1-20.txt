tataḥ pravrajitenādau kāryaḥ śikṣādaraḥ paraḥ |prati[mokṣe sa]vinaye bāhuśrutye ’rthanirṇaye
||1||

tato doṣāḥ prahātavyāḥ kṣudravastukasaṃjñitāḥ |yatnena saptapañcāśat kīrtyamānān nibodha tān
||2||

krodhaś cittaprakopo ’sminn upanāho ’nu[bandhakṛt] |pāpapracchāndanaṃ mrakṣaḥ pradāśaḥ pāpasaṅgitā
||3||

māyeti vañcanā śāṭhyaṃ cittasaṃtānajihmatā |īrṣyā paraguṇais tāpo mātsaryaṃ tyāgabhīrutā ||4||

ahrīkatānapatrāpye svapareṣām alajjane |asaṃnatikṛtaḥ stambhaḥ saṃrambhaḥ kopivibhramaḥ ||5||

mado darpaḥ pramādas tu kuśaleṣv aprayogitā |mānaḥ punaḥ saptavidhas taṃ vakṣyāmi prabhedataḥ
||6||

tatrābhimanyamānasya hīnād dhīnaṃ samāt samam |hīnād vādhikam ātmānaṃ samād vā māna ucyate ||7||

yo ’dhamas tulyam ātmānaṃ viśiṣṭād abhimanyate |so ’timāno viśiṣṭebhyo viśiṣṭaṃ yo ’bhimanyate
||8||

mānātimāno yo ’tyarthaṃ samucchraye samucchrayaḥ |piṭako vātisaṃrabdho gaṇḍopari samutthitaḥ
||9||

yad upādānasaṃjñeṣu skandheṣv eteṣu pañcasu |mohād aham iti grāhaḥ so ’smimāna udāhṛtaḥ ||10||

abhimāno yad aprāpte phale prāptābhimānitā |pāpakarmakriyā ślāghyā mithyāmānaṃ vidur budhāḥ
||11||

niṣprayojana evāham iti yā [tv ātmanin]danā |so ’dhamo māna ity ete saptāpy uktāḥ samāsataḥ
||12||

kuhanā lābhasatkārahetor indriyasaṃvaraḥ |lapanā lābhasatkārahetoś cāṭupuraskriyā ||13||

naimittikatvaṃ tatprāptyai paradravyapraśaṃsanam |naiṣpeṣikatvaṃ lābhārthaṃ samakṣaṃ parapaṃsanam
||14||

lābhena lipsā lābhānāṃ pūrvalabdhapraśaṃsanam |śiṅguḥ prakopitasyānyais tat tad yad anuśiñjanam
||15||

staimityaṃ viklavībhāvo ’pratisaṃkhyānarogajaḥ |ātmopakaraṇe hīne nidrāsaṅgo ’lasasya vā ||16||

nānātvasaṃjñā saṃjñā yā rāgadveṣatamovṛtā |amanaskāram āhus taṃ yac cittasyānavekṣaṇam ||17||

pratirūpakriyāsv ālasyād yā gauravahīnatā |guruṣv abhagavadvṛttir eṣā durjanasaṃmatā ||18||

gardho ’lpaparyavasthānaṃ kāmarāgasamudbhavam |parigardho ’rthakāmotthaṃ paryu[tthā]naṃ mahattaram
||19||

lobhaḥ svadravyasaṃgṛddhirāgāvyavasitaṃ manaḥ |paradvaryeṣv abhiṣvaṅgo viṣamo lobha ucyate ||20||

